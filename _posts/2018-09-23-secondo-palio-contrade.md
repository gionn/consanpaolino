---
layout: post
title: Ecco il Palio delle Contrade San Paolino 2018
date: '2018-09-23T08:20:00+02:00'
permalink: /2018/palio-contrade-san-paolino
categories:
  - eventi
  - news
---

Sabato pomeriggio si è tenuta la presentazione del drappo dipinto dall’artista
**Paolo Lazzerini** in occasione della seconda edizione del **Palio delle
Contrade San Paolino**, in programma per domenica 30 Settembre in Piazza San
Michele dove i balestrieri dell’associazione si sfideranno a colpi di verrette,
scagliate con le potenti balestre da banco, per conquistare l’ambito palio e
assegnarlo al medagliere della propria contrada: Falcone, Granchio, Luna o
Sirena.

<!-- more -->

Alla presentazione sono intervenuti **Paolo Gianni** (presidente contrade san
paolino), **Rosella Simoncelli** (presidente Contrada S.Anna) e **Liliana
Ciaccio**, Presidente del Centro Arti Visive del Comune di Pietrasanta, che ha
saputo descrivere i lavori di Paolo Lazzerini come la porta di accesso ad un
mondo fantastico privo della negatività con cui invece siamo, ahinoi, abituati a
convivere ogni giorno tramite i mezzi di informazione.

![palio delle contrade san paolino 2018](/assets/images/2018/palio-contrade/palio_contrade.jpg)

In primo piano sul Palio troviamo i gonfaloni del terziere San Paolino e una
balestra dorata, con inciso nel teniere in legno la parola **Libertas** (Libertà
in latino), che ritroviamo spesso in tanti altri contesti risalenti al medioevo
della Lucca “libera”, rimasta indipendente per parecchi secoli fino all’arrivo
di Napoleone nel 1799. La balestra da banco è essa stessa un **simbolo di
libertà**, in quanto pensata e utilizzata esclusivamente a scopo di difesa delle
mura e delle fortificazioni come arma da postazione per respingere i nemici.
Dietro la balestra, la città di Lucca, su cui spicca la chiesa di San Paolino e
San Michele, la Torre delle Ore e Piazza Anfiteatro, e una città adornata di
bandiere di color **bianco e rosso** avvolta dalle altissime mura alberate.
Nella parte alta, una luna e una notte stellata che incanta, nel pieno stile
delle opere di Lazzerini.

Sarà possibile vedere il Palio dal vivo, insieme alle tante altre opere
realizzate da Paolo Lazzerini, anche **domenica 23 Settembre** presso la casermetta
del Baluardo San Paolino (Lucca) in orario continuato **dalle ore 9.30 alle ore
19.00**.
